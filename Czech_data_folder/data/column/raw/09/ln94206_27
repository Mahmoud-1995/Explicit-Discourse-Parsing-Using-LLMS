Po čtvrtém kole druhá vlna privatizace možná skončí

Praha (čtk, eko) -
Druhá vlna kuponové privatizace může být uzavřena již po čtvrtém kole, jehož objednávková fáze skončila v pondělí 29. srpna.
Vyplývá to ze včerejšího prohlášení předsedy cenové komise a náměstka ministra financí Vladimíra Rudlovčáka na tiskové konferenci, kterou uspořádal ministr Ivan Kočárník.

V. Rudlovčák podle ČTK řekl: Bude-li např. zbývat deset procent majetku a dvě procenta bodů dosud vesměs neúspěšných DIKů s tisícibodovými knížkami, bude se pokračovat.
Budou-li však např. na sedm procent majetku zbývat dvě nebo tři procenta bodů a půjde o DIKy, jimž bude zbývat v knížkách po dvou či třech stovkách bodů, kupónovou privatizaci ukončíme.
