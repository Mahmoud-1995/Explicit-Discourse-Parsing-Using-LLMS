Baudyšův rozkaz zasáhl korupci

V sítích Eagle Group mělo uvíznout několik generálů federální armády
JAN GAZDÍK
Pokus o zkorumpování náměstka ministra obrany M. Kalouska, o které se pokusila pracovnice firmy Eagle Group Věra A., je podle zdroje blízkého zpravodajským službám projevem bezradnosti podnikatelských kruhů.
Ty totiž po rozdělení Československa a nástupu nové politické garnitury ztratily pracně budované kontakty na federální úředníky.

Do klíčových míst, kde se rozhoduje o státních zakázkách, přišli noví - zahraničními firmami mnohem obtížněji ovlivnitelní - lidé, tvrdí náš zdroj.
Dva roky budovaná struktura propojená důmyslnými vazbami se takřka den ze dne zhroutila.
Těžko prý říci, nakolik byla k dnešku obnovena.
Náš zdroj to dokumentuje na příkladu obchodní společnosti X Trade (zřídilo ji federální ministerstvo obrany), která naoko působila mimo armádu, de facto však byla její součástí.
Společnost se měla oficiálně zabývat nákupem nové techniky a prodejem přebytků armády.
Podle informací, jež LN obdržely, však ve skutečnosti maskovala všechny obchody, které souvisely s transformací Čs. armády a do nichž veřejnost neměla šanci nahlédnout.
X Trade se rychle stala zdrojem nekontrolovatelných - pro armádu ne vždy výhodných - kontraktů, a tudíž i korupce, tvrdí zdroj LN.

S orientací ČSFR na NATO, jež dala popud k přezbrojení armády, ucítily zahraniční firmy šanci, kterou plně využívaly.
Vojenští zpravodajci tehdy marně šéfy upozorňovali na prudký nárůst zahraničních cest, stáží a rekreací souvisejících s domlouvanými kontrakty na nákup a modernizaci výzbroje.
Už tehdy prý v síti Eagle Group uvízlo několik vlivných generálů prosazujících zakázky firem, které tato společnost zastupovala - zvláštní služby o tom měly důkazy.
Skončily však bez odezvy v šuplících federálního velení.
Dnes prý můžeme jen spekulovat o tom, zda i ono bylo zkorumpováno, říká zdroj LN.

Když nový ministr obrany A. Baudyš rozkazem zrušil v červnu 1993 obchodní společnost X Trade, těžce zasáhl vazby mezi částí federální generality (až na výjimky penzionováni) a zahraničními firmami, jež dnes v ČR obnovují ztracený vliv.
