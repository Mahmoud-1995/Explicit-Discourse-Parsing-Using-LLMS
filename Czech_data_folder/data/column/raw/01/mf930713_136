Záchrana na vodě

Brno (kar) -
Stanice první pomoci vodní záchranné služby funguje od začátku měsíce na Brněnské přehradě.
Městský výbor Červeného kříže pro ni získal chatu na Kozí horce od Jihomoravských dřevařských závodů za třetinovou cenu.
Na vodě je k dispozici motorový člun Ibis II.
Záchranáři vylepšili vybavení z dotace pražského ČČK o vakuová nosítka a vakuové dlahy na končetiny, zakoupen byl také kyslíkový dýchací přístroj.
Na Kozí horce se v týdenních cyklech střídá ve službě trojice kvalifikovaných dobrovolných pracovníků ČČK.
Podle Evy Vaňharové z městského výboru však městská část Bystrc ani magistrát zatím neposkytl slíbené finance na benzín, takže služby vodních záchranářů dosud nejsou zabezpečeny na celou letní sezónu.
