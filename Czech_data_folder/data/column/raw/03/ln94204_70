Řidič kradl u Eiffelovky

Ústí nad Orlicí (jop) -
Od včerejška je stíhán pro krádež osmadvacetiletý R. H. z Hodonína, řidič autobusu jedné cestovní kanceláře z Vysokého Mýta.
25. srpna v bezprostřední blízkosti Eiffelovy věže, v době, kdy turisté obdivovali krásy Paříže, prohledal jejich osobní věci v autobuse, v němž na ně čekal.
Prohlídka mu vynesla 33000 korun a 100 franků.
Je to opravdu zajímavý případ, neboť motiv zatím bezúhonného řidiče není znám.
Jde o vyšší krádež, takže zloděj může být odsouzen k trestu odnětí svobody v rozmezí od šesti měsíců do tří let, řekl včera zpravodaji LN tiskový mluvčí Okresního ředitelství policie v Ústí nad Orlicí Karel Hampl.
