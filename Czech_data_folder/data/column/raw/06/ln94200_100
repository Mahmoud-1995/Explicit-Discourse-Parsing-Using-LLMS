Tatra: mlčení před bouřkou?

Poznámka
Günter Motýl
Jestliže jeden ze tří amerických manažerů v kopřivnické Tatře, zástupce generálního ředitele David Shelby, pro ČTK vysloví předpověď o letošní výrobě 1200 nákladních vozů a představenstvo takové číslo oficiálně odmítne jako tvrzení regionálního tisku, svědčí to přinejmenším o váhání vyrukovat se špatnou zprávou.
Pravda - je zde obchodní tajemství.
Ale také - ekonomy a veřejností široce probírané - účinkování tří amerických manažerů v rozhodujících funkcích v Tatře, kteří přislíbili světoznámého výrobce nákladních vozů zeštíhlit a vyvést z krize.
Po půlroční informační bariéře ze strany Tatry lze odhadovat, že se to spíše nedaří než daří.
K tomu, aby zjistil, zda někdo z Američanů, známých pod názvem firmy GSR, na středečním zasedání představenstva byl fyzicky přítomen, spotřebuje novinář dvě hodiny času: aby se nakonec dozvěděl, že ano, ale jmenovitě vám to neřeknu.
Další, tentokrát neoficiální informace, že by Tatra od září měla pracovat jen čtyři dny v týdnu, zůstala rovněž bez potvrzení.
Na názor Vladimíra Dlouhého, že by Liaz a Tatra měly spolu hovořit o spolupráci, společnost Liaz reagovala, Tatra dosud mlčí.
Jisté je, že tlak k zodpovězení otázky, zda mají Američané dále v Tatře účinkovat, vyvíjejí její rozhodující vlastníci, kterými jsou fondy.
Pověsti o tom, že GSR řídí Tatru z Ameriky faxy a telefony (opět ani nepotvrzené, ani nevyvrácené) má na správnou míru uvést valná hromada 7. září.
Do onoho magického dne v Kopřivnici platí: mlčeti zlato.
Není těžké rozluštit větu z komuniké představenstva, že byla přijata operativní opatření k zajištění cash flow pro zbytek roku.
Každá firma, procházející krizí, shání právě hotové peníze.
