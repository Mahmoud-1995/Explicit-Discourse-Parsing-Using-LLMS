Černý dvakrát do černého

Mezi střelce se zapsal i Kadlec, Kuka má asistenci
Tokio/ Bonn/ Madrid-
Bývalý sparťanský fotbalista Pavel Černý se stal hrdinou sobotního zápasu japonské ligy v Hirošimě.
Před dvaačtyřiceti tisíci diváků mířil dvakrát do černého a rozhodl tak o výhře nad Kawasaki 3: 2.
Hirošima, jejíž dres obléká také Ivan Hašek, má po sedmi kolech druhé části ligy deset bodů, stejně jako další tři týmy.
Jako vítěz první poloviny mistrovství si však již zajistila účast ve finále.

V sedmém kole se prosadily i další zahraniční hvězdy.
Dvě branky vstřelil Argentinec Bisconti v dresu Marinos, Brazilec Leonardo dal svým gólem signál k výhře Kašimy nad Nagojou a svůj první gól v zemi vycházejícího slunce vstřelil Němec Buchwald.
Jeho penalta rozhodla o výhře Urawy nad Flugels 1: 0.

Také v německé bundeslize se do listiny střelců zapsal český hráč: Miroslav Kadlec brankou z přímého kopu přispěl k výhře Kaiserslauternu nad dosud neporaženým Stuttgartem (3: 2).
Navíc už v 5. minutě Pavel Kuka přihrál na úvodní gól Sforzovi.
Schalke vyhrálo v Mnichově nad TSV 1860 1: 0, Němec hrál celý zápas, Látal jen poslední čtvrthodinu.
Obhájce titulu Bayern Mnichov se poprvé od března radoval z vítězství na soupeřově hřišti, tři body přivezl z Duisburgu (3: 0).
Tabulku vede Werder Brémy, neboť dosud vedoucí Dortmund se ztrapnil vysokou porážkou (1: 4) ve Frankfurtu.

Skvěle vstoupil do nové sezony španělský Real Madrid.
Svěřenci argentinského trenéra Jorgeho Valdana vyhráli nad FC Sevilla na jeho hřišti 4: 1, přičemž dvě branky, první už po patnácti sekundách hry, vstřelil Chilan Zamorano, jehož chtěl Real před sezonou prodat, neboť v devatenácti zápasech za sebou nedal ani gól.
Po brance přidali i Alfonso a Míchel z penalty, navíc Dán Michael Laudrup další penaltu neproměnil.
