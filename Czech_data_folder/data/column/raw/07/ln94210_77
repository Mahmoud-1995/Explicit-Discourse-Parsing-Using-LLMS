Zatčeno vedení Islámského džihádu

Gaza-
Palestinská policie zatkla včera v pásmu Gazy 21 muslimských extremistů, hledaných pro útok na izraelské vojáky.
Zatčení Palestinci patří k militantní Organizaci islámské svaté války za osvobození Palestiny (Islámský džihád).
Podle izraelského rozhlasu dovedl policii k těm, kdo se na útoku podíleli, zraněný aktivista Džihádu.
Palestinské zdroje mezi zatčenými jmenovaly předáka organizace šajcha Abdalláha Šamího (35) a hlavního ideologa skupiny Táhira Muhammada Lulua (32).
Oba patří k těm, kdo byli mezi více než 400 extremisty, které Izrael v prosinci 1992 deportoval do Libanonu.
Islámský džihád se přihlásil k nedělnímu útoku na izraelské vojáky, při kterém jeden zahynul.
