Obavy z blokády Muslimů trvají

Bihačská enkláva je dějištěm střetů Srbů s jednotkami sarajevské vlády
Sarajevo/Záhřeb -
Bosenské vedení reagovalo včera na hrozbu bosenských Srbů, že zablokují muslimské enklávy v Bosně, výzvou Ochranným silám OSN, aby k zajištění dodávek potravin a paliva pro tyto oblasti použily i síly, bude-li to zapotřebí.
OSN má mandát k použití síly v případě nutnosti, prohlásil včera viceprezident muslimsko-chorvatské federace Ejup Ganić.

Představitelé Úřadu vysoké komisařky OSN pro uprchlíky včera upozornili, že by nemohli zabránit utrpení tisíců civilistů, pokud by Radovan Karadžić blokádu muslimských enkláv opravdu zahájil.

Prudké dělostřelecké souboje sváděla včera v západobosenské enklávě Bihač bosenská, převážně muslimská armáda s jednotkami bosenských Srbů.
Sdělil to mluvčí francouzského praporu Ochranných sil OSN (UNPROFOR) v Bihači.
Podle majora Jeana-Francoise Philippa zuří boje mezi bosenskými Srby a jednotkami sarajevské vlády již od středy na jihu bihačské enklávy.
Bojuje se i na severovýchodě enklávy, kde část území kontrolují Srbové z Republiky srbská Krajina (RSK), vyhlášené jednostranně asi na třetině území Chorvatska v roce 1991.
Intenzitu bojů naznačuje i to, že pozorovatelé OSN od středy v enklávě zaznamenali více než tisíc výbuchů.

Krajinští Srbové ostřelovali včera minometem stanoviště UNPROFOR na severovýchodě enklávy.
Stanoviště bylo zasaženo granátem v době, kdy se asi 30 vojáků sil OSN ho chystalo opustit.
Rozhlasová stanice UNPROFOR včera oznámila, že silně vzrostlo napětí v severovýchodní části bihačské enklávy, pokládané za demilitarizovanou zónu pod dohledem modrých přileb, když tam Srbové přemístili dva tanky typu T-55.
