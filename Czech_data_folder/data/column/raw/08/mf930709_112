Slovenští dělníci pracují v Krkonoších

Krkonoše (ouš) -
Lesní závod Horní Maršov zaměstnává při zalesňování Krkonoš vedle Ukrajinců také téměř třicet dělníků z východního Slovenska, kde podobná práce buď chybí, nebo je hůř placená než v Čechách.

Průměrná mzda Slováků v Krkonoších se pohybuje kolem šesti tisíc korun.
Úřad práce v Trutnově vydal slovenským dělníkům povolení, protože bez nich by polesí v Krkonoších potřebnou výsadbu stromů na holých pláních a další potřebné práce nezvládla.
Lesní závod Horní Maršov počítá letos se zalesněním zhruba tří set hektarů.

Slovenští dělníci nastoupili do Krkonoš v květnu a zůstanou pravděpodobně do října.
Přes léto jezdí přibližně jednou za měsíc na pár dní domů.

Zalesňování z velké části hradí holandská nadace FACE, která v příštích dvaceti letech věnuje na záchranu Krkonoš téměř jednu miliardu korun.
Svou pomoc podmiňuje mimo jiné kvalitní prací lesních dělníků.
Podle Ivana Vihana, hajného z polesí Pec pod Sněžkou, slovenští dělníci tuto podmínku splňují.
