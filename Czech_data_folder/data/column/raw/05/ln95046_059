Bosenský ministr předpovídá válku

Sarajevo/Bělehrad -
Bosna se připravuje na obnovení války, zatímco mezinárodní společenství rozehrává diplomatické hry, prohlásil bosenský ministr zahraničí Irfan Ljubijankič v rozhovoru pro agenturu AFP.
Uvedl, že vláda prezidenta Aliji Izetbegoviče nemůže dělat nic jiného, než posilovat svou armádu a stát, aby se připravila na pokračování války.

Rusko, Velká Británie a Francie údajně vypracovaly nový mírový plán pro bývalou Jugoslávii, s nímž uplynulý víkend seznámil srbského prezidenta Slobodana Miloševiče ruský ministr zahraničí Andrej Kozyrev.
Napsal to bělehradský týdeník Telegraf.
Tento devítibodový plán, na jehož přípravě se nepodílely další dva členové kontaktní skupiny, USA a Německo, prý počítá se svoláním vrcholné schůzky bývalých jugoslávských republik a s jejich vzájemným uznáním.
Dokument údajně také dlouhodobě předpokládá, že by se muslimsko-chorvatská federace v Bosně mohla spojit s Chorvatskem a bosenští Srbové se srbsko-černohorskou Jugoslávií.
